La gramatiko de la planlingvo [Elefen](https://elefen.org/) estas ege simila al tiu de Esperanto. Anstataŭ trairi tutan kurson, Esperantisto bezonas nur koni la ĉefajn gramatikajn malsimilaĵojn por sufiĉe bone kompreni kaj uzi la lingvon.

Ĉi tiu paĝo provas listigi la ĉefajn gramatikajn malsimilaĵojn. Poste, helpe de [vortaro](https://elefen.org/disionario/), vi povos relative sekure uzi la lingvon. Per [uzado](https://elefen.org/), vi povos memori la vortojn kaj la gramatikajn detalojn.

---

Substantivoj (o-vortoj) kaj verboj kutime havas la saman formon.

> **dise**: dir*o*/dir*i*  

Substantivoj tre ofte havas difinilon ("**un**", "**la**", "**-s**", ktp) por indiki ke la vorto estas uzata kiel substantivo.

> **un** dise: dir*o*  
> **la** dise: *la* dir*o*  
> dise**s**: dir*oj*  

Adjektivoj (krom difiniloj) troviĝas post la koncernata vorto.

> un can **peti**: *eta* hundo  

Kelkaj adjektivoj (kiel "**bon**") troviĝas antaŭ la koncernata vorto. Ili estas nomataj "**prenomal**" en la [vortaro](https://elefen.org/disionario/).

> un **bon** can: *bona* hundo

Adjektivoj kaj adverboj havas la saman formon. La pozicio kaj la kunteksto helpas scii pri kio temas.

> **bon**: bon*a*/bon*e*

Adverboj pri adjektivo devas troviĝi antaŭ la adjektivo.

> **bon** fada: *bone* farita  

Adverboj pri la ĉefa verbo de frazo havas pozicion relative liberan en la frazo. Sed plej kutime, ĝi troviĝas post la verbo.

> **Pronto** el va cade: *Baldaŭ* li falos.  
> El va cade **pronto**: Li falos *baldaŭ*.  

Nur substantivoj povas preni markon de pluralo (do ne la adjektivoj). La marko de pluralo estas "**-s**" (aŭ "**-es**", se la vorto finiĝas per konsonanto).

> un gato: kato  
> gato**s**: kato*j*  
> un person: homo  
> persone**s**: homo*j*  
> multe animale**s**: multa*j* besto*j*  

"*tre*" kaj "*multe*" estas ambaŭ esprimataj per "**multe**".

> **multe** bon: *tre* bona / *tre* bone  
> me gusta **multe**: mi *tre* ŝatas / mi *multe* ŝatas  

Tempoj kaj modoj ne ŝanĝas la formon de verbo. Anstataŭe, oni povas uzi specialajn adverbojn kiujn oni metas antaŭ la verbo.

> tu leje: vi leg*as*  
> tu **ia** leje: vi leg*is*  
> tu **va** leje: vi leg*os*  
> tu **ta** leje: vi leg*us*  

Imperativo ne estas markita, kiel en la Angla. Oni scias ke estas imperativo per la neĉeesto de subjekto.

> veni: veno/veni  
> veni!: venu!  

Se oni volas uzi la imperativon kaj havi subjekton, oni devas komenci la frazon per "**ta ce**".

> **Ta ce me** veni!: *Mi* ven*u!*  

Pasiva participo estas esprimata per "**-da**".

> parla: parolo/paroli  
> parla**da**: parol*ita*/parol*ata*  

Aktiva participo estas esprimata per "**-nte**".

> aprende: lerni  
> aprende**nte**: lern*inta*/lern*anta*  

Rektaj objektoj ne prenas markon de akuzativo ("*-n*" de Esperanto), sed la kutima ordo de vortoj en frazo devas esti respektata.

La pronomoj je la singulara tria persono havas du formojn depende de ĉu la afero estas viva aŭ ne.

> **el**: *ri, li, ŝi ktp* (vivaĵo, persono)  
> **lo**: *ĝi* (nevivaĵo, koncepto)  

La sama distingo ekzistas por la vorto "*kiu*" de Esperanto.

> **ci**: *kiu* (se estas vivaĵo, por kiu oni uzus "el")  
> **cual**: *kiu* (se estas nevivaĵo, por kiu oni uzus "lo")  

Ambaŭ "*tio*" kaj "*tiu*" de Esperanto estas "**acel**".

> Vos gusta **acel**.: Vi ŝatas *tion*.  
> Vos gusta **acel** amis.: Vi ŝatas *tiujn* amikojn.  

La prepozicioj "*de*" kaj "*el*" de Esperanto fandiĝis en unu: "**de**".

La prepozicioj "*de*" kaj "*da*" de Esperanto fandiĝis en unu: "**de**".

La prepozicioj "*sur*" kaj "*pri*" de Esperanto fandiĝis en unu: "**sur**". 

Ekzistas nur unu poseda pronomo/difinilo je la tria persono: "**sua**". Do oni ne hezitas inter "*sia*" kaj "*ria/ĝia/ilia/...*".

Netransitivaj verboj iĝas transitivaj kiam oni donas al ili objekton.

> arbor **arde**: arbo *brulas*  
> nos **arde** arbor: ni *bruligas* arbon  

Oni povas krei verbon el adjektivo per aldono de "**-i**" (aŭ ŝanĝi la lastan literon se ĝi estas vokalo). La signifo estas kiel "*-igi*" en Esperanto.

> adulte: plenkreska  
> adult**i**: plenkresk*igi*  

Oni ne faras [perverban priskribon de objekto](https://bertilow.com/pmeg/gramatiko/specialaj_priskriboj/perverba/objekto.html). Do frazo kiel "*Mi igas lin feliĉa*" ne eblas.

Bona alternativo:

> Me **fa ce** el es felis.: Mi *igas ke* li estas feliĉa.  

Se la perverba priskribo estas adjektivo, eblas verbigi ĝin:

> Me **felisi** el: Mi *feliĉigas* lin

La vorto por la "ĉu" (Esperanto) de eblara subfrazo estas la sama vorto por la "se" de kondiĉo. (Same kiel en la Angla kaj latinidaj lingvoj.)

> Me no sabe **si** lo ancora vive.: Mi ne scias *ĉu* ri ankoraŭ vivas.  
> Me va come **si** el es bon. : Mi manĝos *se* ĝi bonas.

---

Noto de la aŭtoro: Mi fakte ankoraŭ lernas la lingvon. Se mi rimarkas ion gravan, mi ĝisdatigos ĉi tiun liston.