Arteyen

Hay maymun hu da multi suki na rasama.
Fe moy dina, te rasama plu newe xeyu.
Te suki na rasama asman, natura, hewan.
Te suki na rasama moyto, ji te suki na rasama moywatu.

"Denwatu hu mi is dayo, mi xa is arteyen. To is misu roya."

Atre de maymun hifazi pesa tas sesu bete.
Har pesa, maymun abil na estudi in xohrapul arteli eskol.
In eskol, maymun multi estudi.
Te wole na dadal sesu roya, mas te pia no wole poshifazi pesa de sesu atre.

Maymun pinpan musi na onexa sesu rasama tas alimyen.
Alimyen multi komenta: "Yusu rasama is bono, mas kam yu abil na alogi den bage?"
Dumara, ete loga ki rasama haja detale.
Dumara, ete loga ki hay godo detale.
Dumara, ete loga ki no hay kufi kolor.
Dumara, ete loga ki hay godo kolor.
Moywatu, ete no is kufimo truti.

Maymun suces fe finili eksam, ji taslum eskolmen.
Te is kox, koski te nun is huru.
"Mi nun abil na rasama dento hu mi wole da, denmaner hu mi wole!".

Mas maymun haja na cudu pesa.
Fe folo, te xerca person hu da wole na kari rasama.
Fe bonxanse, maymun ewreka kliente.

Maymun wole na fale daymo bono ergo tas sesu unyum kliente.
Eger klientelar is truti, te xa hare max xohra ji te xa hare max kliente.
Xafe multi ergo, te fahur onexa sesu rasama tas kliente.
Kliente jawabu: "Yusu rasama is bono, mas kam yu abil na alogi den bage?".
Maymun karar na rifale total rasama.

Fe hataya ki maymun is daymo talentopul, te haja xugwanpul kliente cel na taslum kufi pesa.
Te moyte fikir "Eger kliente no is truti, te xa no ruata".
Pinpan, te musi na rasama he sama xeyu dur total dina.
Te pinpan no haji hare energi dur axam.
Denmaner maymun jiwa dur plu nyan.

Mas ban dina, te karar na fale wakuf.
Te le suces na hifazi kufi pesa cel to.

Te fikir "Mi nun abil na rasama dento hu mi wole da, denmaner hu mi wole!".
"Mi xa rahatu har na huru rasama, denmaner hu mi le fale denwatu hu mi is daymo juni."

Te side nere fe sefide paper, har pentuli brox ji inku.
Te oko paper.
Te xidu na image banto.
Te oko paper.
Te xidu na image he banto.
Paper restacu sefide.
Te fale plu linea.
Mas nilto menapul precu.
Te no suces na rasama dur total dina.
Te le wanji denmaner hu na rasama har furaha ji huruya.
Na rasama no haji is daymeylu, mas sol ergo.

Multi nyan pasa.
Maymun nun is lawo.
Te ergo fe nongyodom hu te le warisa da.
Te le no pifu brox xorfe lungo watu.
Kos jaxne, maymun bevisita sodar ji tesu bete.

Un juni bete wole na onexa rasama fe ajabu hewan tas tieli maymun.

Tieli maymun: "Kete is den hewan?"

Bete: "Te is mumu!"

Tieli maymun: "O, mimbay, mi nun aham."

Bete: "Kam yu suki misu rasama, tie?"

Tieli maymun: "Kam yu suki yusu rasama, bete?"

Bete: "Si! Mi is kox tem to."

Tieli maymun: "Fe folo, yusu rasama is perfeto. Am alogi nilto."

Bete: "Xukra! Denwatu hu mi is dayo, mi xa is arteyen!"

Tieli maymun: "Yu uje is!"