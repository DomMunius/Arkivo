Leli watuyen Wazo

Wazo is name de lawo piu.
Wazo fikir ki denwatu hu te le juni, moyto perfeto.
Moy hewan le maxmo ehtirammey.
Moy hewan le hare maxmo bono suki.
Fol te, globa le bono, mas fe nunya, globa buru.
Fe fato, Wazo no daymo lawo, mas tesu ijen yakinmo denpul.

Wazo hare dua bete.
Ete is normapul junpiu hu da hare normapul ninili suki.
Fe ban dina, ete peti tas atre izin na idi cel musikali xow.

Bete: "Kam imi harizin na idi cel musikali xow de Jonimo?"

Wazo: "Den Jojo is kete?"

Bete: "Te is xohrapul rapuyen!"

Wazo: "Uyu no harizin"

Bete: "Keseba???"

Wazo daymo belawfen den nenhajado swal.
Fol te, jawabu mingomo mimbay.
Rapuyen wakil buru jiwali maner.
Ete populergi dududan, alkohol ji alo burdava.
Ete hata loga tem possantoxey!

Mas maxim nenswikarable masele is ki ete fale antinormamenli musika.
Neframus ji burbasapul ki ete presenta lexili dukaku denpul kom arte.
Musikali normatim le nilwatu aproba to.
Bete musi na restacu teli fe ete.
Eger no, ete xa hare buru suki.
Kultura xa sonxido, ji sosyaltim xa dissokutu.

Wazo: "Kam uyu no abil na ore klasiko musika denmaner hu normapul bete fale?"

Bete: "Feka!"

Wazo: "Am no loga "Feka!". Am loga "Dyabol!""

Bete: "Dyabol!"

Wazo: "Am no loga "Dyabol!", dento dambipul!"

Denwatu, bete xoru na wawa.
Xafe watumon, Wazo aham ki te le gomo xucyomey.
Cel na peti mafu, te jeni tas sesu bete na tongo idi cel hewandom.

Multi doyan hewan loka in hewandom.
Wazo realmo no suki den kolorpul hwanjin hu te ijen da cufampul tas sesu suki.
Mas tesu bete kwasiya daymo kox, ji ete bewaw moy hewan.

Famil bonoko taco:

Wazo: "Hey, bete, am oko ki den piu daydenmo simpatilay. Ete no abil na fley."

Bete: "Mas ete pawbu daymo velosi!"

Famil bonoko hufax:

Wazo: "Hey, yu! Yu fley keseba? Yu is mamariyen! Mamariyen no fley!"

Hufax: "Am resta imi na trankwilo, lawoyen!"

Bete belawfen xekayemeyya de sesu atre.
Wazo no esto.
Te xekaye.
Te sahigi.
Te poscosan.
Te posyukway.

Fol max ki watu pasa, max ki xekayemeyya de Wazo magneto jui de nereyen.
Lile grupo fe hewan le figuracu nere fe Wazo:

Hewanli grupo: "O, am oko! Mi le no jixi ki hewandom hare pia fosil!"

Wazo: "Fekali dyabol!"