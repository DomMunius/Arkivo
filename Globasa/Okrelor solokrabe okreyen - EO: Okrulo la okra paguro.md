Okrelor solokrabe okreyen

Hay sahel denloka hu multi meli solokrabe ogar.
Moy solokrabe lebas hole hu da ofata mor holeli hewan.
Bannumer hole is sol sefide, bannumer hole is kolorpul.
Un solokrabe hare okrelor hole.
Kos to, te name Okreyen.
Hin hole no is daymo espesyal, mas Okreyen multi suki to.

Fe moy nyan hay dayo merasem.
Kriban moy solokrabe idi cel to.
To is merasem fe holeli porgi.
Fol cwenton, moy solokrabe am gibe sesu hole tas solokrabe hu da is lawo minus un nyan.
Denmaner, komuntim riyongo bono hole.
Solokrabe pia suki na jaribi newe baytu.

Mas Okreyen, te no suki.
Okreyen le no rol in merasem dur tiga nyan.
Te fikir, "Misu hole is perfeto. To is bage of mi. To is misu to."

Xafe bannumer mesi, Okreyen kentan baxbaharili jabal.
Abruto, Okreyen ewreka mor xarke.
To is kwasimo bonyampul.
Nil masomo yamne hewan nere loka cel na konkure.
Denpul kihoy okur sol fe un mara in jiwa fe solokrabe.
Okreyen loga, "Daykwantipul yamxey! Mi xa yam moyto!"

Okreyen xoru na yam.
Te yam ji yam.
Te hisi ki te maxmo ji maxmo katina abil na harkacu.
Mas te duregi na yam.

Abruto, okrelor hole de Okreyen gujecu.
Te oko ki tesu baytu awsokutu fe multi bage.
Te le is gomo lile.
"No! Misu hole! Misu baytu!"

Holekal solokrabe paniko.
Solokrabe haja bala dalutul cel na garde sesu daif ji bonyampul fubu.
Ji plu masomo yamne hewan ata.
Fori hala behaja cel na no morcu.

"Kwasi, mi no haji hare alo opsyon."
Ji holekal solokrabe inidi jali plastikoli botela.
Botela no is konfortane.
Botela pia is daymo xorjuible.

"Bilpul eger mi sangocu intre awjetixey, ren xa no xorjui mi."