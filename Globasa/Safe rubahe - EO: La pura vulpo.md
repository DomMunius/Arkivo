Safe rubahe

Hinte is juni rubahe.
Tesu tofalar totalmo sefide kom wadi xafe taze dutaluji.
He nil bruno or syahe burtyan okoble.
In rubahelar, nilto maxmo safe kom tesu tofalar, ji te daymo fahur tem to.
Kos to, te name "safe rubahe".

Bardimos ata.
Fe soba, denwatu hu rubahe exidi sesu ogar, ete oko xanxwi hu da nenimanublemo sefide.
Juni rubahe, hu da nilwatu oko taluji, fori wole na yuxi fe to.
Ete tyao, goyu, guluncu.
Taluji yukway ji amusane.

Hin juni rubahe wole pia na oko ki taluji le alogi etesu jowey kumaner.
Lildrevo ji daypetra, bax talujili cengo, no haji aloyagible.
Pia perya de hosu no haji okoble.
Moyto sefide, sefidemo safe, har safeya hu da similer sol kom dento de safe rubahe.

Plu rubahe le yuxi fe exya dur total dina.
Noce xorucu, ji atre voka juni rubahe.
Moyte ruata, minus safe rubahe.
Te le gomo teli kentan.
Te no haji rukone ki te ata of kuloka.
Te sonxido.
Moy alo rubahe xerca te, mas kos sefide safeya de tesu tofalar, ete no suces.

Totalmo luminkal.
Safe rubahe fe nunya sol ore plu kaospul eko.
Haulsa tayday rubahesa.
Te hawfu.
Tesu unyum somno ex ogar xa hawfupulmo bardipul.
Rubahe sangocu ji bolacu fe comen de daypetra.
Fe onxala, tesu nenewrekabelya pia xa funsyon anti rubahemo yammey haul.

Fe fini soba.
Haul sotikal.
Safe rubahe musi na bonyongo kurto luminpul watu cel na riewreka sesu famil.
Fe asif, le hay hata max taluji dur noce, ji fe folo, he ban pedali marka koberido.
Rubahe haja idey... ji te ewreka!

Nenokoble, har velosi tyao, safe rubahe suces na bujo kargux.
Har sesu denta, te kata gardan.
Per mor kargux, rubahe guluncu, celki tesu tofalar bekoberi taze roso damu.
"Denmaner, mi xa okoble!" rubahe fikir.

Sipul, xafe watumon, un te of familyen de rubahe xoroko roso figura hu da harkacu fe telije.
Mas, koski te le nilwatu oko similer banto, ji koski te oko multi damu, familyen xoru na awpawbu ji na dayloga:

"Am awpawbu, hay kayvu!"