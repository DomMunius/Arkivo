Dragon ji panda

Nere fe kape de gao jabal hay gufa.
Dragon ogar in to solo ton sesu hazina.
Te hare multi dahabu, jawheri ji alo jacipulxey hu te le cudu da of plu jali xaher.

Dragon hisi ki te haji walu xeyu, ji ki jali xaher no haji interesne.
Fe folo, te karar na fley cel teli loka cel na ewreka newe xeyu cel na maxusgi cel sesu hazina.

Xafe lungo fley, fe fini, dragon ewreka xaher.
To is nenpinpan xaher hu da loka in drevolar.
Koski moyto sangodo bax dahun, dragon karar na geocu.
Per geo, te oko panda hu da kwasi hare nil hawfu kos presenya de dragon.

Te swal tas panda: "Kastilo feya keloka?"

Panda jawabu: "Kastilo? No hay kastilo hinloka."

Surprisado dragon swal: "Fe folo, keloka uyu hifazi uyusu jacipul xeyu? Kam uyu hare banko or hata jandan inplasidom?"

Panda loga: "No, no. Imi no hare denpul xeyu."

Dragon okobelmo posahamdo.
Panda maxpul loga: "Imi no hifazi. Moyto hu imi haja da uje cudubel fe jowey."

Panda loga: "Mi nun yamwol, fe folo, mi le toncudu bambu. Kam yu ger suki na yam ton mi?".
Dragon, hu da pilodo kos sesu lungo dawoya, swikara.
Panda kox, ji loga "Eger yu haja banto, am jandan peti. Denmaner moyto funsyon hinloka."

Ete yam bonyampul supa, ji pala dur lungo watu.
Panda, hu da daymo dostemey, hikaye multi tem sesu jiwa.
Pia te hare soloyapul jiwa.

Dragon loga fe fini: "Mi nun musi na awidi".

"Kam uje?" panda loga.

"Si, mi haja na garde misu hazina."

Panda nerecu cel dragon, ji gibe tas te lungo weygebo.
"Dento mena keto?" dragon loga, hu da le nilwatu taslum weygebo fe leya.
"To is maner na onexa ki mi le suki hin momento ton yu. Kam yu ger wole na jaribi?"

Dragon plasi sesu bala gebo wey panda, ji xoru na harka sesu fleytul.
"Yu fale keto fe nunya?" panda swal.

"Mi porta yu cel misu gufa, koski yu is misu hazina."